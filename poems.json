[
    {
        "title": "将进酒",
        "author": "李白",
        "era": "唐代",
        "content": "君不见，黄河之水天上来，奔流到海不复回。君不见，高堂明镜悲白发，朝如青丝暮成雪。人生得意须尽欢，莫使金樽空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，杯莫停。与君歌一曲，请君为我倾耳听。陈王昔时宴平乐，斗酒十千恣欢谑。主人何为言少钱，径须沽取对君酌。五花马，千金裘，呼儿将出换美酒，与尔同销万古愁。",
        "tags": [
            "抒情",
            "哲理"
        ]
    },
    {
        "title": "春望",
        "author": "杜甫",
        "era": "唐代",
        "content": "国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。",
        "tags": [
            "爱国",
            "战争",
            "忧国忧民"
        ]
    },
    {
        "title": "长恨歌",
        "author": "白居易",
        "era": "唐代",
        "content": "汉皇重色思倾国，御宇多年求不得。杨家有女初长成，养在深闺人未识。天生丽质难自弃，一朝选在君王侧。回眸一笑百媚生，六宫粉黛无颜色。春寒赐浴华清池，温泉水滑洗凝脂。侍儿扶起娇无力，始是新承恩泽时。云鬓花颜金步摇，芙蓉帐暖度春宵。春宵苦短日高起，从此君王不早朝。承欢侍宴无闲暇，春从春游夜专夜。后宫佳丽三千人，三千宠爱在一身。金屋妆成娇侍夜，玉楼宴罢醉和春。姊妹弟兄皆列土，可怜光彩生门户。遂令天下父母心，不重生男重生女。骊宫高处入青云，仙乐风飘处处闻。缓歌慢舞凝丝竹，尽日君王看不足。渔阳鼙鼓动地来，惊破霓裳羽衣曲。九重城阙烟尘生，千乘万骑西南行。翠华摇摇行复止，西出都门百余里。六军不发无奈何，宛转蛾眉马前死。花钿委地无人收，翠翘金雀玉搔头。君王掩面救不得，回看血泪相和流。黄埃散漫风萧索，云栈萦纡登剑阁。峨嵋山下少人行，旌旗无光日色薄。蜀江水碧蜀山青，圣主朝朝暮暮情。行宫见月伤心色，夜雨闻铃肠断声。天旋地转回龙驭，到此踌躇不能去。马嵬坡下泥土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。芙蓉如面柳如眉，对此如何不泪垂。春风桃李花开日，秋雨梧桐叶落时。西宫南内多秋草，落叶满阶红不扫。梨园弟子白发新，椒房阿监青娥老。夕殿萤飞思悄然，孤灯挑尽未成眠。迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。悠悠生死别经年，魂魄不曾来入梦。临邛道士鸿都客，能以精诚致魂魄。为感君王辗转思，遂教方士殷勤觅。排空驭气奔如电，升天入地求之遍。上穷碧落下黄泉，两处茫茫皆不见。忽闻海上有仙山，山在虚无缥渺间。楼阁玲珑五云起，其中绰约多仙子。中有一人字太真，雪肤花貌参差是。金阙西厢叩玉扃，转教小玉报双成。闻道汉家天子使，九华帐里梦魂惊。揽衣推枕起徘徊，珠箔银屏迤逦开。云鬓半偏新睡觉，花冠不整下堂来。风吹仙袂飘飖举，犹似霓裳羽衣舞。玉容寂寞泪阑干，梨花一枝春带雨。含情凝睇谢君王，一别音容两渺茫。昭阳殿里恩爱绝，蓬莱宫中日月长。回头下望人寰处，不见长安见尘雾。惟将旧物表深情，钿合金钗寄将去。钗留一股合一扇，钗擘黄金合分钿。但教心似金钿坚，天上人间会相见。临别殷勤重寄词，词中有誓两心知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无绝期。",
        "tags": [
            "爱情"
        ]
    },
    {
        "title": "元日",
        "author": "王安石",
        "era": "宋代",
        "content": "爆竹声中一岁除，春风送暖入屠苏。千门万户曈曈日，总把新桃换旧符。",
        "tags": [
            "春节"
        ]
    },
    {
        "title": "木兰诗 / 木兰辞",
        "author": "佚名",
        "era": "南北朝",
        "content": "唧唧复唧唧，木兰当户织。不闻机杼声，惟闻女叹息。问女何所思，问女何所忆。女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边，不闻爷娘唤女声，但闻黄河流水鸣溅溅。旦辞黄河去，暮至黑山头，不闻爷娘唤女声，但闻燕山胡骑鸣啾啾。万里赴戎机，关山度若飞。朔气传金柝，寒光照铁衣。将军百战死，壮士十年归。归来见天子，天子坐明堂。策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。开我东阁门，坐我西阁床，脱我战时袍，著我旧时裳。当窗理云鬓，对镜帖花黄。出门看火伴，火伴皆惊忙：同行十二年，不知木兰是女郎。雄兔脚扑朔，雌兔眼迷离；双兔傍地走，安能辨我是雄雌？",
        "tags": [
            "战争"
        ]
    },
    {
        "title": "卜算子·咏梅",
        "author": "毛泽东",
        "era": "近现代",
        "content": "读陆游咏梅词，反其意而用之。风雨送春归，飞雪迎春到。已是悬崖百丈冰，犹有花枝俏。俏也不争春，只把春来报。待到山花烂漫时，她在丛中笑。",
        "tags": [
            "咏物",
            "梅花"
        ]
    },
    {
        "title": "关雎",
        "author": "佚名",
        "era": "先秦",
        "content": "关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。",
        "tags": [
            "爱情"
        ]
    },
    {
        "title": "春江花月夜",
        "author": "张若虚",
        "era": "唐代",
        "content": "春江潮水连海平，海上明月共潮生。滟滟随波千万里，何处春江无月明！江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月？江月何年初照人？人生代代无穷已，江月年年只相似。",
        "tags": [
            "春天",
            "月亮",
            "思念"
        ]
    },
    {
        "title": "静夜思",
        "author": "李白",
        "era": "唐代",
        "content": "床前明月光，疑是地上霜。举头望明月，低头思故乡。",
        "tags": [
            "月亮",
            "思乡"
        ]
    },
    {
        "title": "清明",
        "author": "杜牧",
        "era": "唐代",
        "content": "清明时节雨纷纷，路上行人欲断魂。借问酒家何处有，牧童遥指杏花村。",
        "tags": [
            "清明节",
            "写景"
        ]
    },
    {
        "title": "蒹葭",
        "author": "佚名",
        "era": "先秦",
        "content": "蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。",
        "tags": [
            "爱情"
        ]
    },
    {
        "title": "春日",
        "author": "朱熹",
        "era": "宋代",
        "content": "胜日寻芳泗水滨，无边光景一时新。等闲识得东风面，万紫千红总是春。",
        "tags": [
            "春天",
            "写景",
            "哲理"
        ]
    },
    {
        "title": "茅屋为秋风所破歌",
        "author": "杜甫",
        "era": "唐代",
        "content": "八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻？安得广厦千万间，大庇天下寒士俱欢颜！风雨不动安如山。呜呼！何时眼前突兀见此屋，吾庐独破受冻死亦足！",
        "tags": [
            "秋天",
            "写风",
            "励志",
            "忧国忧民"
        ]
    },
    {
        "title": "白雪歌送武判官归京",
        "author": "岑参",
        "era": "唐代",
        "content": "北风卷地白草折，胡天八月即飞雪。忽如一夜春风来，千树万树梨花开。散入珠帘湿罗幕，狐裘不暖锦衾薄。将军角弓不得控，都护铁衣冷难着。瀚海阑干百丈冰，愁云惨淡万里凝。中军置酒饮归客，胡琴琵琶与羌笛。纷纷暮雪下辕门，风掣红旗冻不翻。轮台东门送君去，去时雪满天山路。山回路转不见君，雪上空留马行处。",
        "tags": [
            "冬天",
            "边塞",
            "送别"
        ]
    },
    {
        "title": "过零丁洋",
        "author": "文天祥",
        "era": "宋代",
        "content": "辛苦遭逢起一经，干戈寥落四周星。山河破碎风飘絮，身世浮沉雨打萍。惶恐滩头说惶恐，零丁洋里叹零丁。人生自古谁无死？留取丹心照汗青。",
        "tags": [
            "爱国",
            "励志"
        ]
    },
    {
        "title": "观沧海",
        "author": "曹操",
        "era": "两汉",
        "content": "东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中；星汉灿烂，若出其里。幸甚至哉，歌以咏志。",
        "tags": [
            "写景",
            "山水",
            "抒情"
        ]
    },
    {
        "title": "行路难·其一",
        "author": "李白",
        "era": "唐代",
        "content": "金樽清酒斗十千，玉盘珍羞直万钱。行路难！行路难！多歧路，今安在？长风破浪会有时，直挂云帆济沧海。",
        "tags": [
            "励志",
            "哲理"
        ]
    },
    {
        "title": "钱塘湖春行",
        "author": "白居易",
        "era": "唐代",
        "content": "孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。",
        "tags": [
            "春天",
            "写景"
        ]
    },
    {
        "title": "芙蓉楼送辛渐",
        "author": "王昌龄",
        "era": "唐代",
        "content": "寒雨连江夜入吴，平明送客楚山孤。洛阳亲友如相问，一片冰心在玉壶。",
        "tags": [
            "送别",
            "离别",
            "抒情"
        ]
    },
    {
        "title": "春夜喜雨",
        "author": "杜甫",
        "era": "唐代",
        "content": "好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。",
        "tags": [
            "春天",
            "咏物",
            "写雨",
            "写景"
        ]
    },
    {
        "title": "小池",
        "author": "杨万里",
        "era": "宋代",
        "content": "泉眼无声惜细流，树阴照水爱晴柔。小荷才露尖尖角，早有蜻蜓立上头。",
        "tags": [
            "夏天",
            "写水",
            "写景"
        ]
    },
    {
        "title": "山居秋暝",
        "author": "王维",
        "era": "唐代",
        "content": "空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。",
        "tags": [
            "山水",
            "田园",
            "写景"
        ]
    },
    {
        "title": "黄鹤楼送孟浩然之广陵",
        "author": "李白",
        "era": "唐代",
        "content": "故人西辞黄鹤楼，烟花三月下扬州。孤帆远影碧空尽，唯见长江天际流。",
        "tags": [
            "写景",
            "写水",
            "友情",
            "送别"
        ]
    },
    {
        "title": "无题·相见时难别亦难",
        "author": "李商隐",
        "era": "唐代",
        "content": "相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。",
        "tags": [
            "爱情",
            "思念"
        ]
    },
    {
        "title": "咏柳 / 柳枝词",
        "author": "贺知章",
        "era": "唐代",
        "content": "碧玉妆成一树高，万条垂下绿丝绦。不知细叶谁裁出，二月春风似剪刀。",
        "tags": [
            "写景",
            "咏物",
            "春天",
            "柳树"
        ]
    },
    {
        "title": "短歌行",
        "author": "曹操",
        "era": "两汉",
        "content": "对酒当歌，人生几何！譬如朝露，去日苦多。慨当以慷，忧思难忘。何以解忧？唯有杜康。青青子衿，悠悠我心。但为君故，沉吟至今。呦呦鹿鸣，食野之苹。我有嘉宾，鼓瑟吹笙。明明如月，何时可掇？忧从中来，不可断绝。越陌度阡，枉用相存。契阔谈䜩，心念旧恩。",
        "tags": []
    },
    {
        "title": "使至塞上",
        "author": "王维",
        "era": "唐代",
        "content": "单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候骑，都护在燕然。",
        "tags": [
            "边塞",
            "写景"
        ]
    },
    {
        "title": "望岳",
        "author": "杜甫",
        "era": "唐代",
        "content": "岱宗夫如何？齐鲁青未了。造化钟神秀，阴阳割昏晓。荡胸生曾云，决眦入归鸟。会当凌绝顶，一览众山小。",
        "tags": [
            "写景",
            "写山",
            "励志",
            "哲理"
        ]
    },
    {
        "title": "游山西村",
        "author": "陆游",
        "era": "宋代",
        "content": "莫笑农家腊酒浑，丰年留客足鸡豚。山重水复疑无路，柳暗花明又一村。箫鼓追随春社近，衣冠简朴古风存。从今若许闲乘月，拄杖无时夜叩门。",
        "tags": [
            "田园"
        ]
    },
    {
        "title": "江雪",
        "author": "柳宗元",
        "era": "唐代",
        "content": "千山鸟飞绝，万径人踪灭。孤舟蓑笠翁，独钓寒江雪。",
        "tags": [
            "写景",
            "冬天",
            "山水"
        ]
    },
    {
        "title": "秋词",
        "author": "刘禹锡",
        "era": "唐代",
        "content": "自古逢秋悲寂寥，我言秋日胜春朝。晴空一鹤排云上，便引诗情到碧霄。",
        "tags": [
            "秋天",
            "抒情"
        ]
    },
    {
        "title": "嫦娥",
        "author": "李商隐",
        "era": "唐代",
        "content": "云母屏风烛影深，长河渐落晓星沉。嫦娥应悔偷灵药，碧海青天夜夜心。",
        "tags": [
            "写人"
        ]
    },
    {
        "title": "游子吟",
        "author": "孟郊",
        "era": "唐代",
        "content": "慈母手中线，游子身上衣。临行密密缝，意恐迟迟归。谁言寸草心，报得三春晖。",
        "tags": [
            "母亲"
        ]
    },
    {
        "title": "梅花",
        "author": "王安石",
        "era": "宋代",
        "content": "墙角数枝梅，凌寒独自开。遥知不是雪，为有暗香来。",
        "tags": [
            "写景",
            "咏物",
            "梅花"
        ]
    },
    {
        "title": "望庐山瀑布",
        "author": "李白",
        "era": "唐代",
        "content": "日照香炉生紫烟，遥看瀑布挂前川。飞流直下三千尺，疑是银河落九天。",
        "tags": [
            "写景",
            "山水"
        ]
    },
    {
        "title": "绝句",
        "author": "杜甫",
        "era": "唐代",
        "content": "两个黄鹂鸣翠柳，一行白鹭上青天。窗含西岭千秋雪，门泊东吴万里船。",
        "tags": [
            "写景",
            "写雪",
            "写鸟"
        ]
    },
    {
        "title": "秋夕",
        "author": "杜牧",
        "era": "唐代",
        "content": "银烛秋光冷画屏，轻罗小扇扑流萤。天阶夜色凉如水，卧看牵牛织女星。",
        "tags": [
            "写景",
            "节日",
            "七夕节",
            "闺怨"
        ]
    },
    {
        "title": "龟虽寿",
        "author": "曹操",
        "era": "两汉",
        "content": "神龟虽寿，犹有竟时。腾蛇乘雾，终为土灰。老骥伏枥，志在千里。烈士暮年，壮心不已。盈缩之期，不但在天；养怡之福，可得永年。幸甚至哉，歌以咏志。",
        "tags": [
            "哲理"
        ]
    },
    {
        "title": "蜀道难",
        "author": "李白",
        "era": "唐代",
        "content": "噫吁嚱，危乎高哉！蜀道之难，难于上青天！蚕丛及鱼凫，开国何茫然！尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇；磨牙吮血，杀人如麻。锦城虽云乐，不如早还家。蜀道之难，难于上青天，侧身西望长咨嗟！",
        "tags": [
            "抒情",
            "写景",
            "山水"
        ]
    },
    {
        "title": "九月九日忆山东兄弟",
        "author": "王维",
        "era": "唐代",
        "content": "独在异乡为异客，每逢佳节倍思亲。遥知兄弟登高处，遍插茱萸少一人。",
        "tags": [
            "重阳节",
            "思乡"
        ]
    },
    {
        "title": "夜雨寄北",
        "author": "李商隐",
        "era": "唐代",
        "content": "君问归期未有期，巴山夜雨涨秋池。何当共剪西窗烛，却话巴山夜雨时。",
        "tags": [
            "写雨",
            "思念"
        ]
    },
    {
        "title": "题西林壁",
        "author": "苏轼",
        "era": "宋代",
        "content": "横看成岭侧成峰，远近高低各不同。不识庐山真面目，只缘身在此山中。",
        "tags": [
            "写山",
            "哲理"
        ]
    },
    {
        "title": "过故人庄",
        "author": "孟浩然",
        "era": "唐代",
        "content": "故人具鸡黍，邀我至田家。绿树村边合，青山郭外斜。开轩面场圃，把酒话桑麻。待到重阳日，还来就菊花。",
        "tags": [
            "田园"
        ]
    },
    {
        "title": "饮酒·其五",
        "author": "陶渊明",
        "era": "魏晋",
        "content": "结庐在人境，而无车马喧。问君何能尔？心远地自偏。采菊东篱下，悠然见南山。山气日夕佳，飞鸟相与还。此中有真意，欲辨已忘言。",
        "tags": [
            "哲理"
        ]
    },
    {
        "title": "饮湖上初晴后雨二首·其二",
        "author": "苏轼",
        "era": "宋代",
        "content": "水光潋滟晴方好，山色空蒙雨亦奇。欲把西湖比西子，淡妆浓抹总相宜。",
        "tags": [
            "写景"
        ]
    },
    {
        "title": "黄鹤楼",
        "author": "崔颢",
        "era": "唐代",
        "content": "昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是？烟波江上使人愁。",
        "tags": [
            "写景",
            "思乡"
        ]
    },
    {
        "title": "次北固山下",
        "author": "王湾",
        "era": "唐代",
        "content": "客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达？归雁洛阳边。",
        "tags": [
            "思乡"
        ]
    },
    {
        "title": "酬乐天扬州初逢席上见赠",
        "author": "刘禹锡",
        "era": "唐代",
        "content": "巴山楚水凄凉地，二十三年弃置身。怀旧空吟闻笛赋，到乡翻似烂柯人。沉舟侧畔千帆过，病树前头万木春。今日听君歌一曲，暂凭杯酒长精神。",
        "tags": [
            "励志",
            "哲理"
        ]
    },
    {
        "title": "晓出净慈寺送林子方",
        "author": "杨万里",
        "era": "宋代",
        "content": "毕竟西湖六月中，风光不与四时同。接天莲叶无穷碧，映日荷花别样红。",
        "tags": [
            "夏天",
            "写景",
            "荷花"
        ]
    },
    {
        "title": "凉州词二首·其一",
        "author": "王翰",
        "era": "唐代",
        "content": "葡萄美酒夜光杯，欲饮琵琶马上催。醉卧沙场君莫笑，古来征战几人回？",
        "tags": [
            "豪放",
            "边塞",
            "战争"
        ]
    },
    {
        "title": "闻王昌龄左迁龙标遥有此寄",
        "author": "李白",
        "era": "唐代",
        "content": "杨花落尽子规啼，闻道龙标过五溪。我寄愁心与明月，随风直到夜郎西。",
        "tags": [
            "抒情",
            "友情"
        ]
    },
    {
        "title": "琵琶行 / 琵琶引",
        "author": "白居易",
        "era": "唐代",
        "content": "元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。浔阳江头夜送客，枫叶荻花秋瑟瑟。主人下马客在船，举酒欲饮无管弦。醉不成欢惨将别，别时茫茫江浸月。忽闻水上琵琶声，主人忘归客不发。寻声暗问弹者谁？琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得志。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。我闻琵琶已叹息，又闻此语重唧唧。同是天涯沦落人，相逢何必曾相识！我从去年辞帝京，谪居卧病浔阳城。浔阳地僻无音乐，终岁不闻丝竹声。住近湓江地低湿，黄芦苦竹绕宅生。其间旦暮闻何物？杜鹃啼血猿哀鸣。春江花朝秋月夜，往往取酒还独倾。岂无山歌与村笛？呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作《琵琶行》。感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多？江州司马青衫湿。",
        "tags": [
            "写人"
        ]
    },
    {
        "title": "赠汪伦",
        "author": "李白",
        "era": "唐代",
        "content": "李白乘舟将欲行，忽闻岸上踏歌声。桃花潭水深千尺，不及汪伦送我情。",
        "tags": [
            "写水",
            "友情",
            "送别"
        ]
    },
    {
        "title": "示儿",
        "author": "陆游",
        "era": "宋代",
        "content": "死去元知万事空，但悲不见九州同。王师北定中原日，家祭无忘告乃翁。",
        "tags": [
            "爱国",
            "忧国忧民"
        ]
    },
    {
        "title": "离骚",
        "author": "屈原",
        "era": "先秦",
        "content": "帝高阳之苗裔兮，朕皇考曰伯庸。摄提贞于孟陬兮，惟庚寅吾以降。皇览揆余初度兮，肇锡余以嘉名：名余曰正则兮，字余曰灵均。纷吾既有此内美兮，又重之以修能。扈江离与辟芷兮，纫秋兰以为佩。汩余若将不及兮，恐年岁之不吾与。朝搴阰之木兰兮，夕揽洲之宿莽。日月忽其不淹兮，春与秋其代序。惟草木之零落兮，恐美人之迟暮。不抚壮而弃秽兮，何不改乎此度？乘骐骥以驰骋兮，来吾道夫先路！昔三后之纯粹兮，固众芳之所在。杂申椒与菌桂兮，岂惟纫夫蕙茝！彼尧、舜之耿介兮，既遵道而得路。何桀纣之猖披兮，夫惟捷径以窘步。惟夫党人之偷乐兮，路幽昧以险隘。岂余身之殚殃兮，恐皇舆之败绩！忽奔走以先后兮，及前王之踵武。荃不查余之中情兮，反信谗而齌怒。余固知謇謇之为患兮，忍而不能舍也。指九天以为正兮，夫惟灵修之故也。曰黄昏以为期兮，羌中道而改路！初既与余成言兮，后悔遁而有他。余既不难夫离别兮，伤灵修之数化。余既滋兰之九畹兮，又树蕙之百亩。畦留夷与揭车兮，杂杜衡与芳芷。冀枝叶之峻茂兮，愿俟时乎吾将刈。虽萎绝其亦何伤兮，哀众芳之芜秽。众皆竞进以贪婪兮，凭不厌乎求索。羌内恕己以量人兮，各兴心而嫉妒。忽驰骛以追逐兮，非余心之所急。老冉冉其将至兮，恐修名之不立。朝饮木兰之坠露兮，夕餐秋菊之落英。苟余情其信姱以练要兮，长顑颔亦何伤。掔木根以结茝兮，贯薜荔之落蕊。矫菌桂以纫蕙兮，索胡绳之纚纚。謇吾法夫前修兮，非世俗之所服。虽不周于今之人兮，愿依彭咸之遗则。长太息以掩涕兮，哀民生之多艰。余虽好修姱以鞿羁兮，謇朝谇而夕替。既替余以蕙纕兮，又申之以揽茝。亦余心之所善兮，虽九死其犹未悔。怨灵修之浩荡兮，终不察夫民心。众女嫉余之蛾眉兮，谣诼谓余以善淫。固时俗之工巧兮，偭规矩而改错。背绳墨以追曲兮，竞周容以为度。忳郁邑余侘傺兮，吾独穷困乎此时也。宁溘死以流亡兮，余不忍为此态也。鸷鸟之不群兮，自前世而固然。何方圜之能周兮，夫孰异道而相安？屈心而抑志兮，忍尤而攘诟。伏清白以死直兮，固前圣之所厚。悔相道之不察兮，延伫乎吾将反。回朕车以复路兮，及行迷之未远。步余马于兰皋兮，驰椒丘且焉止息。进不入以离尤兮，退将复修吾初服。制芰荷以为衣兮，集芙蓉以为裳。不吾知其亦已兮，苟余情其信芳。高余冠之岌岌兮，长余佩之陆离。芳与泽其杂糅兮，唯昭质其犹未亏。忽反顾以游目兮，将往观乎四荒。佩缤纷其繁饰兮，芳菲菲其弥章。民生各有所乐兮，余独好修以为常。虽体解吾犹未变兮，岂余心之可惩。女嬃之婵媛兮，申申其詈予，曰：「鲧婞直以亡身兮，终然夭乎羽之野。汝何博謇而好修兮，纷独有此姱节？薋菉葹以盈室兮，判独离而不服。」众不可户说兮，孰云察余之中情？世并举而好朋兮，夫何茕独而不予听？依前圣以节中兮，喟凭心而历兹。济沅、湘以南征兮，就重华而敶词：启《九辩》与《九歌》兮，夏康娱以自纵。不顾难以图后兮，五子用失乎家衖。羿淫游以佚畋兮，又好射夫封狐。固乱流其鲜终兮，浞又贪夫厥家。浇身被服强圉兮，纵欲而不忍。日康娱而自忘兮，厥首用夫颠陨。夏桀之常违兮，乃遂焉而逢殃。后辛之菹醢兮，殷宗用而不长。汤、禹俨而祗敬兮，周论道而莫差。举贤才而授能兮，循绳墨而不颇。皇天无私阿兮，览民德焉错辅。夫维圣哲以茂行兮，苟得用此下土。瞻前而顾后兮，相观民之计极。夫孰非义而可用兮？孰非善而可服？阽余身而危死兮，览余初其犹未悔。不量凿而正枘兮，固前修以菹醢。曾歔欷余郁邑兮，哀朕时之不当。揽茹蕙以掩涕兮，沾余襟之浪浪。跪敷衽以陈辞兮，耿吾既得此中正。驷玉虬以桀鹥兮，溘埃风余上征。朝发轫于苍梧兮，夕余至乎县圃。欲少留此灵琐兮，日忽忽其将暮。吾令羲和弭节兮，望崦嵫而勿迫。路漫漫其修远兮，吾将上下而求索。饮余马于咸池兮，总余辔乎扶桑。折若木以拂日兮，聊逍遥以相羊。前望舒使先驱兮，后飞廉使奔属。鸾皇为余先戒兮，雷师告余以未具。吾令凤鸟飞腾兮，继之以日夜。飘风屯其相离兮，帅云霓而来御。纷总总其离合兮，斑陆离其上下。吾令帝阍开关兮，倚阊阖而望予。时暧暧其将罢兮，结幽兰而延伫。世溷浊而不分兮，好蔽美而嫉妒。朝吾将济于白水兮，登阆风而绁马。忽反顾以流涕兮，哀高丘之无女。溘吾游此春宫兮，折琼枝以继佩。及荣华之未落兮，相下女之可诒。吾令丰隆乘云兮，求宓妃之所在。解佩纕以结言兮，吾令謇修以为理。纷总总其离合兮，忽纬繣其难迁。夕归次于穷石兮，朝濯发乎洧盘。保厥美以骄傲兮，日康娱以淫游。虽信美而无礼兮，来违弃而改求。览相观于四极兮，周流乎天余乃下。望瑶台之偃蹇兮，见有娀之佚女。吾令鸩为媒兮，鸩告余以不好。雄鸠之鸣逝兮，余犹恶其佻巧。心犹豫而狐疑兮，欲自适而不可。凤皇既受诒兮，恐高辛之先我。欲远集而无所止兮，聊浮游以逍遥。及少康之未家兮，留有虞之二姚。理弱而媒拙兮，恐导言之不固。世溷浊而嫉贤兮，好蔽美而称恶。闺中既以邃远兮，哲王又不寤。怀朕情而不发兮，余焉能忍而与此终古？索琼茅以筳篿兮，命灵氛为余占之。曰：「两美其必合兮，孰信修而慕之？思九州之博大兮，岂惟是其有女？」曰：「勉远逝而无狐疑兮，孰求美而释女？何所独无芳草兮，尔何怀乎故宇？」世幽昧以昡曜兮，孰云察余之善恶？民好恶其不同兮，惟此党人其独异！户服艾以盈要兮，谓幽兰其不可佩。览察草木其犹未得兮，岂珵美之能当？苏粪壤以充祎兮，谓申椒其不芳。欲从灵氛之吉占兮，心犹豫而狐疑。巫咸将夕降兮，怀椒糈而要之。百神翳其备降兮，九疑缤其并迎。皇剡剡其扬灵兮，告余以吉故。曰：「勉升降以上下兮，求矩矱之所同。汤、禹俨而求合兮，挚、咎繇而能调。苟中情其好修兮，又何必用夫行媒？说操筑于傅岩兮，武丁用而不疑。吕望之鼓刀兮，遭周文而得举。宁戚之讴歌兮，齐桓闻以该辅。及年岁之未晏兮，时亦犹其未央。恐鹈鴃之先鸣兮，使夫百草为之不芳。」何琼佩之偃蹇兮，众薆然而蔽之。惟此党人之不谅兮，恐嫉妒而折之。时缤纷其变易兮，又何可以淹留？兰芷变而不芳兮，荃蕙化而为茅。何昔日之芳草兮，今直为此萧艾也？岂其有他故兮，莫好修之害也！余以兰为可恃兮，羌无实而容长。委厥美以从俗兮，苟得列乎众芳。椒专佞以慢慆兮，樧又欲充夫佩帏。既干进而务入兮，又何芳之能祗？固时俗之流从兮，又孰能无变化？览椒兰其若兹兮，又况揭车与江离？惟兹佩之可贵兮，委厥美而历兹。芳菲菲而难亏兮，芬至今犹未沬。和调度以自娱兮，聊浮游而求女。及余饰之方壮兮，周流观乎上下。灵氛既告余以吉占兮，历吉日乎吾将行。折琼枝以为羞兮，精琼爢以为粻。为余驾飞龙兮，杂瑶象以为车。何离心之可同兮？吾将远逝以自疏。邅吾道夫昆仑兮，路修远以周流。扬云霓之晻蔼兮，鸣玉鸾之啾啾。朝发轫于天津兮，夕余至乎西极。凤皇翼其承旗兮，高翱翔之翼翼。忽吾行此流沙兮，遵赤水而容与。麾蛟龙使梁津兮，诏西皇使涉予。路修远以多艰兮，腾众车使径待。路不周以左转兮，指西海以为期。屯余车其千乘兮，齐玉轪而并驰。驾八龙之婉婉兮，载云旗之委蛇。抑志而弭节兮，神高驰之邈邈。奏《九歌》而舞《韶》兮，聊假日以媮乐。陟升皇之赫戏兮，忽临睨夫旧乡。仆夫悲余马怀兮，蜷局顾而不行。乱曰：已矣哉！国无人莫我知兮，又何怀乎故都！既莫足与为美政兮，吾将从彭咸之所居！",
        "tags": [
            "写人",
            "爱国",
            "励志",
            "忧国忧民"
        ]
    },
    {
        "title": "泊船瓜洲",
        "author": "王安石",
        "era": "宋代",
        "content": "京口瓜洲一水间，钟山只隔数重山。春风又绿江南岸，明月何时照我还？",
        "tags": [
            "写景",
            "思乡"
        ]
    },
    {
        "title": "己亥杂诗·其五",
        "author": "龚自珍",
        "era": "清代",
        "content": "浩荡离愁白日斜，吟鞭东指即天涯。落红不是无情物，化作春泥更护花。",
        "tags": [
            "抒情"
        ]
    },
    {
        "title": "闻官军收河南河北",
        "author": "杜甫",
        "era": "唐代",
        "content": "剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。",
        "tags": []
    },
    {
        "title": "长歌行",
        "author": "佚名",
        "era": "两汉",
        "content": "青青园中葵，朝露待日晞。阳春布德泽，万物生光辉。常恐秋节至，焜黄华叶衰。百川东到海，何时复西归？少壮不努力，老大徒伤悲。",
        "tags": [
            "励志",
            "哲理",
            "惜时"
        ]
    },
    {
        "title": "送杜少府之任蜀州 / 送杜少府之任蜀川",
        "author": "王勃",
        "era": "唐代",
        "content": "城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。",
        "tags": [
            "友情",
            "送别"
        ]
    },
    {
        "title": "送友人",
        "author": "李白",
        "era": "唐代",
        "content": "青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。",
        "tags": [
            "送别",
            "离别",
            "写景",
            "友情"
        ]
    },
    {
        "title": "渡荆门送别",
        "author": "李白",
        "era": "唐代",
        "content": "渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。",
        "tags": [
            "长江",
            "送别",
            "思乡"
        ]
    },
    {
        "title": "七步诗",
        "author": "曹植",
        "era": "两汉",
        "content": "煮豆燃豆萁，豆在釜中泣。本是同根生，相煎何太急？煮豆持作羹，漉菽以为汁。",
        "tags": []
    },
    {
        "title": "登高",
        "author": "杜甫",
        "era": "唐代",
        "content": "风急天高猿啸哀，渚清沙白鸟飞回。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新停浊酒杯。",
        "tags": [
            "秋天",
            "写景",
            "抒情"
        ]
    },
    {
        "title": "锦瑟",
        "author": "李商隐",
        "era": "唐代",
        "content": "锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。",
        "tags": [
            "思念",
            "爱情",
            "抒情"
        ]
    },
    {
        "title": "草 / 赋得古原草送别",
        "author": "白居易",
        "era": "唐代",
        "content": "离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。",
        "tags": [
            "送别",
            "离别",
            "咏物"
        ]
    },
    {
        "title": "山中",
        "author": "王维",
        "era": "唐代",
        "content": "荆溪白石出，天寒红叶稀。山路元无雨，空翠湿人衣。",
        "tags": [
            "秋天",
            "写景"
        ]
    },
    {
        "title": "望天门山",
        "author": "李白",
        "era": "唐代",
        "content": "天门中断楚江开，碧水东流至此回。两岸青山相对出，孤帆一片日边来。",
        "tags": [
            "写景",
            "山水",
            "长江"
        ]
    },
    {
        "title": "望月怀远 / 望月怀古",
        "author": "张九龄",
        "era": "唐代",
        "content": "海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。",
        "tags": [
            "月亮",
            "思乡"
        ]
    },
    {
        "title": "月下独酌四首·其一",
        "author": "李白",
        "era": "唐代",
        "content": "花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月徘徊，我舞影零乱。醒时同交欢，醉后各分散。永结无情游，相期邈云汉。",
        "tags": [
            "月亮",
            "抒情"
        ]
    },
    {
        "title": "出塞二首·其一",
        "author": "王昌龄",
        "era": "唐代",
        "content": "秦时明月汉时关，万里长征人未还。但使龙城飞将在，不教胡马度阴山。",
        "tags": [
            "边塞",
            "战争",
            "忧国忧民"
        ]
    },
    {
        "title": "墨梅",
        "author": "王冕",
        "era": "元代",
        "content": "吾家洗砚池头树，朵朵花开淡墨痕。",
        "tags": [
            "咏物",
            "梅花"
        ]
    },
    {
        "title": "送元二使安西 / 渭城曲",
        "author": "王维",
        "era": "唐代",
        "content": "渭城朝雨浥轻尘，客舍青青柳色新。劝君更尽一杯酒，西出阳关无故人。",
        "tags": [
            "友情",
            "送别"
        ]
    },
    {
        "title": "春雪",
        "author": "韩愈",
        "era": "唐代",
        "content": "新年都未有芳华，二月初惊见草芽。白雪却嫌春色晚，故穿庭树作飞花。",
        "tags": [
            "春天",
            "写雪",
            "写景"
        ]
    },
    {
        "title": "夏日绝句",
        "author": "李清照",
        "era": "宋代",
        "content": "生当作人杰，死亦为鬼雄。至今思项羽，不肯过江东。",
        "tags": [
            "咏史怀古",
            "爱国"
        ]
    },
    {
        "title": "江南春",
        "author": "杜牧",
        "era": "唐代",
        "content": "千里莺啼绿映红，水村山郭酒旗风。南朝四百八十寺，多少楼台烟雨中。",
        "tags": [
            "春天",
            "写景"
        ]
    },
    {
        "title": "秋思",
        "author": "张籍",
        "era": "唐代",
        "content": "洛阳城里见秋风，欲作家书意万重。复恐匆匆说不尽，行人临发又开封。",
        "tags": [
            "秋天",
            "思乡"
        ]
    },
    {
        "title": "月夜 / 夜月",
        "author": "刘方平",
        "era": "唐代",
        "content": "更深月色半人家，北斗阑干南斗斜。今夜偏知春气暖，虫声新透绿窗纱。",
        "tags": [
            "春天",
            "写景"
        ]
    },
    {
        "title": "凉州词二首·其一",
        "author": "王之涣",
        "era": "唐代",
        "content": "黄河远上白云间，一片孤城万仞山。羌笛何须怨杨柳，春风不度玉门关。",
        "tags": [
            "边塞",
            "写景",
            "思乡"
        ]
    },
    {
        "title": "雁门太守行",
        "author": "李贺",
        "era": "唐代",
        "content": "黑云压城城欲摧，甲光向日金鳞开。半卷红旗临易水，霜重鼓寒声不起。报君黄金台上意，提携玉龙为君死！",
        "tags": [
            "边塞",
            "战争"
        ]
    },
    {
        "title": "竹里馆",
        "author": "王维",
        "era": "唐代",
        "content": "独坐幽篁里，弹琴复长啸。深林人不知，明月来相照。",
        "tags": []
    },
    {
        "title": "竹石",
        "author": "郑燮",
        "era": "清代",
        "content": "咬定青山不放松，立根原在破岩中。千磨万击还坚劲，任尔东西南北风。",
        "tags": [
            "咏物",
            "励志"
        ]
    },
    {
        "title": "石壕吏",
        "author": "杜甫",
        "era": "唐代",
        "content": "暮投石壕村，有吏夜捉人。老翁逾墙走，老妇出门看。吏呼一何怒，妇啼一何苦。听妇前致词，三男邺城戍。一男附书至，二男新战死。存者且偷生，死者长已矣。室中更无人，惟有乳下孙。有孙母未去，出入无完裙。老妪力虽衰，请从吏夜归。急应河阳役，犹得备晨炊。夜久语声绝，如闻泣幽咽。天明登前途，独与老翁别。",
        "tags": [
            "战争"
        ]
    },
    {
        "title": "石灰吟",
        "author": "于谦",
        "era": "明代",
        "content": "千锤万凿出深山，烈火焚烧若等闲。",
        "tags": [
            "咏物"
        ]
    },
    {
        "title": "登鹳雀楼",
        "author": "王之涣",
        "era": "唐代",
        "content": "白日依山尽，黄河入海流。欲穷千里目，更上一层楼。",
        "tags": [
            "写景",
            "励志",
            "哲理"
        ]
    },
    {
        "title": "月夜忆舍弟",
        "author": "杜甫",
        "era": "唐代",
        "content": "戍鼓断人行，边秋一雁声。露从今夜白，月是故乡明。有弟皆分散，无家问死生。寄书长不达，况乃未休兵。",
        "tags": [
            "边塞",
            "秋天",
            "思乡"
        ]
    },
    {
        "title": "卖炭翁",
        "author": "白居易",
        "era": "唐代",
        "content": "卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营？身上衣裳口中食。可怜身上衣正单，心忧炭贱愿天寒。夜来城外一尺雪，晓驾炭车辗冰辙。牛困人饥日已高，市南门外泥中歇。翩翩两骑来是谁？黄衣使者白衫儿。手把文书口称敕，回车叱牛牵向北。一车炭，千余斤，宫使驱将惜不得。半匹红绡一丈绫，系向牛头充炭直。",
        "tags": [
            "写人"
        ]
    },
    {
        "title": "鸟鸣涧",
        "author": "王维",
        "era": "唐代",
        "content": "人闲桂花落，夜静春山空。月出惊山鸟，时鸣春涧中。",
        "tags": [
            "春天",
            "写景"
        ]
    },
    {
        "title": "赤壁",
        "author": "杜牧",
        "era": "唐代",
        "content": "折戟沉沙铁未销，自将磨洗认前朝。东风不与周郎便，铜雀春深锁二乔。",
        "tags": [
            "咏史怀古",
            "抒情"
        ]
    },
    {
        "title": "十一月四日风雨大作二首",
        "author": "陆游",
        "era": "宋代",
        "content": "风卷江湖雨暗村，四山声作海涛翻。溪柴火软蛮毡暖，我与狸奴不出门。僵卧孤村不自哀，尚思为国戍轮台。夜阑卧听风吹雨，铁马冰河入梦来。",
        "tags": [
            "爱国"
        ]
    },
    {
        "title": "泊秦淮",
        "author": "杜牧",
        "era": "唐代",
        "content": "烟笼寒水月笼沙，夜泊秦淮近酒家。商女不知亡国恨，隔江犹唱后庭花。",
        "tags": [
            "咏史怀古",
            "爱国"
        ]
    },
    {
        "title": "古朗月行",
        "author": "李白",
        "era": "唐代",
        "content": "小时不识月，呼作白玉盘。又疑瑶台镜，飞在青云端。仙人垂两足，桂树何团团。白兔捣药成，问言与谁餐？蟾蜍蚀圆影，大明夜已残。羿昔落九乌，天人清且安。阴精此沦惑，去去不足观。忧来其如何？凄怆摧心肝。",
        "tags": [
            "月亮",
            "抒情"
        ]
    },
    {
        "title": "春晓",
        "author": "孟浩然",
        "era": "唐代",
        "content": "春眠不觉晓，处处闻啼鸟。夜来风雨声，花落知多少。",
        "tags": [
            "写景"
        ]
    },
    {
        "title": "冬夜读书示子聿",
        "author": "陆游",
        "era": "宋代",
        "content": "古人学问无遗力，少壮工夫老始成。纸上得来终觉浅，绝知此事要躬行。",
        "tags": [
            "励志",
            "读书",
            "哲理"
        ]
    },
    {
        "title": "山行",
        "author": "杜牧",
        "era": "唐代",
        "content": "远上寒山石径斜，白云生处有人家。停车坐爱枫林晚，霜叶红于二月花。",
        "tags": [
            "秋天",
            "写景"
        ]
    },
    {
        "title": "雪梅·其一",
        "author": "卢梅坡",
        "era": "宋代",
        "content": "梅雪争春未肯降，骚人阁笔费评章。梅须逊雪三分白，雪却输梅一段香。",
        "tags": [
            "冬天",
            "写雪",
            "梅花",
            "励志",
            "哲理"
        ]
    },
    {
        "title": "早发白帝城 / 白帝下江陵",
        "author": "李白",
        "era": "唐代",
        "content": "朝辞白帝彩云间，千里江陵一日还。两岸猿声啼不住，轻舟已过万重山。",
        "tags": [
            "写景"
        ]
    },
    {
        "title": "枫桥夜泊",
        "author": "张继",
        "era": "唐代",
        "content": "月落乌啼霜满天，江枫渔火对愁眠。姑苏城外寒山寺，夜半钟声到客船。",
        "tags": [
            "秋天",
            "写景",
            "思乡"
        ]
    },
    {
        "title": "宣州谢脁楼饯别校书叔云",
        "author": "李白",
        "era": "唐代",
        "content": "弃我去者，昨日之日不可留；乱我心者，今日之日多烦忧。长风万里送秋雁，对此可以酣高楼。蓬莱文章建安骨，中间小谢又清发。俱怀逸兴壮思飞，欲上青天览明月。人生在世不称意，明朝散发弄扁舟。",
        "tags": [
            "送别"
        ]
    },
    {
        "title": "江畔独步寻花·其六",
        "author": "杜甫",
        "era": "唐代",
        "content": "黄四娘家花满蹊，千朵万朵压枝低。留连戏蝶时时舞，自在娇莺恰恰啼。",
        "tags": [
            "写景",
            "写花"
        ]
    }
]